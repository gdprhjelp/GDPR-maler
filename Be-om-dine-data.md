**Krav om utlevering av data i henhold til EUs personvernforordning (GDPR)**

Kjære [Navn på firma eller organisasjon],

Den europeiske personvernforordningen gir borgerne en rett til å kreve innsyn etter Artikkel 15.

I tråd med forordningen krever jeg innsyn i alle data dere måtte besitte om meg.

Jeg ber i tillegg om at dere opplyser om følgende, og særlig slik dette relaterer til mine data:

- Formålet med behandlingen av mine data

- Hva slags personopplysninger som behandles

- Hvilke tredjeparter mine personopplysninger eventuelt er utlevert til, og hvilke opplysninger som er utlevert dem

- Hvor lenge personopplysningene skal lagres, hvis dette ikke er mulig vil jeg ha informasjon om kriteriene som brukes for å fastsette dette tidsrommet

- Dersom opplysningene ikke er samlet inn fra meg, bes det opplyst hvor personopplysningene stammer fra

- Om det treffes automatiserte avgjørelser inkludert profilering, basert på de innhentede opplysningene, bes det opplyst informasjon om den bakenforliggende logikken bak de automatiserte avgjørelsene samt betydningen og de mulige konsekvenser behandlingen har for meg

- Hvis dere som behandlingsansvarlige skal overføre personopplysninger til et tredjeland eller en internasjonal organisasjon skal dere opplyse om dette og om opplysningene er tilstrekkelig beskyttet eller ikke

Om dere har en personvernerklæring ber jeg dere undersøke om den tar stilling til det overnevnte. Dersom dere har overført mine data til tredjeparter ønsker jeg en liste over hvilke tredjeparter som faktisk har fått mine data, hvilke data de har fått og ikke kun en liste over hvem dere har utlevert data til mer generelt.

Om dere tilbyr muligheten til å laste ned egne data i et vanlig maskinlesbart format, ber jeg om å få vite hvordan jeg gjør dette, og om datapakken virkelig inneholder alle data dere besitter. Om den ikke inneholder alle data, vil jeg ha det resterende i tillegg. Jeg ønsker også data dere har som gjelder mine tidligere kontoer og kundeforhold hos dere, noe som vanligvis ikke kan tilbys som en egenbestilt datapakke. Legger derfor ved kopi av mitt pass samt en liste over tidligere og nåværende epostadresser og telefonnummer slik at dere enklere kan identifisere mine data.

Dersom dere ikke ønsker eller kan utlevere alle data det bes om, ber jeg om at dette begrunnes konkret i henhold til forordningens regelverk, slik at jeg har et bedre grunnlag for å eventuelt klage til Datatilsynet over avgjørelsen.

Det bes om at opplysningene sendes meg på en sikker måte, slik at denne henvendelsen ikke medfører ytterligere personvernkonsekvenser.

Jeg forventer at min forespørsel besvares uten ugrunnet opphold og senest innen en måned, slik Artikkel 12 krever.

Vennlig hilsen,

[Ditt Navn]
