**Krav om utlevering av data og sletting i henhold til EUs personvernforordning (GDPR)**

I henhold til personvernforordningen (GDPR) er borgerne gitt en rett til å kreve innsyn etter Artikkel 15 og sletting av data om seg etter Artikkel 17.

Jeg er bekymret for at mine personopplysninger kan utsettes for risiko som følge av deres bedrift sine rutiner for databehandling, eller at dere allerede kan ha brutt deres forpliktelser i forhold til å beskytte mine data.

Jeg forventer svar på henvendelsen innen en måned slik Artikkel 12 krever. Dersom jeg ikke får svar innen fristen, vil jeg vurdere å påklage saken til Datatilsynet. Det bemerkes at et behov for flere opplysninger ikke anses som en legitim grunn til å forlenge saksbehandlingen av kravet.

I tråd med forordningens Artikkel 15 krever jeg innsyn i alle data dere måtte besitte om meg.

Jeg ber i tillegg om at dere opplyser om følgende, og særlig slik dette relaterer til mine data:

- Formålet med behandlingen av mine data

- Hva slags personopplysninger som behandles

- Dersom opplysninger er utlevert tredjeparter, bes det om at dere opplyser hvilke tredjeparter og hvilke opplysninger som er utlevert dem

- Hvor lenge personopplysningene skal lagres, hvis dette ikke er mulig vil jeg ha informasjon om kriteriene som brukes for å fastsette dette tidsrommet

- Dersom opplysningene ikke er samlet inn fra meg, bes det opplyst hvor personopplysningene stammer fra

- Om det treffes automatiserte avgjørelser inkludert profilering, basert på de innhentede opplysningene, bes det opplyst informasjon om den bakenforliggende logikken bak de automatiserte avgjørelsene samt betydningen og de mulige konsekvenser behandlingen har for meg

- Hvis dere som behandlingsansvarlige skal overføre personopplysninger til et tredjeland eller en internasjonal organisasjon skal dere opplyse om dette og om opplysningene er tilstrekkelig beskyttet eller ikke

Jeg mener de fleste av opplysningene dere besitter om meg ikke lenger er nødvendige å lagre for å oppnå formålet med databehandlingen og trekker mitt samtykke til at dere behandler data om meg som ikke er nødvendige å behandle for å fortsette å levere tjenestene jeg bruker så snart dataene er utlevert meg. Dere kan beholde data som er helt nødvendige for å opprettholde min kundekonto hos dere, for å fortsette å levere tjenester og produkter jeg faktisk bruker eller har kjøpt, eller for å oppfylle obligatoriske rettslige forpliktelser; alt annet bes slettet, og det bes om en endelig bekreftelse når dette er gjort.

Dersom dere ikke ønsker å slette de data som bes slettet, ber jeg om at dette begrunnes konkret i henhold til forordningens regelverk, slik at jeg har et bedre grunnlag for å eventuelt klage til Datatilsynet over avgjørelsen.

Det bes også om at dere opplyser hvilke data som ikke er slettet for å kunne opprettholde mitt kundeforhold eller oppfylle rettslige forpliktelser, slik at jeg eventuelt kan klage på dette eller be om at de dataene dere beholder rettes, dersom dette synes nødvendig.

Det bes om at opplysningene sendes meg på en sikker måte, slik at denne henvendelsen ikke medfører ytterligere personvernkonsekvenser.

Vennlig hilsen,

[Ditt Navn]
